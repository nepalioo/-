मेरो नेपाली २

पाठ १  नानी बाबु

शिक्षकले गाएको सुन र गाऊ :  क्षेत्रप्रताप अधिकारी
घामजस्ता बाबुहरू
जून जस्ता नानी
अँधेरीमा बत्ती बन
पँधेरीमा पानी।

आज राम्रो पढ बाबा
भोलि राम्रो हुन्छ
तिमी राम्रो भयौ भने
देशै राम्रो हुन्छ ।

नेपाल अझै ठुलो हुन्छ
तिमी बढेपछि
हिमाल अझै अग्लो हुन्छ
तिमी चढेपछि ।

स्वर्गभन्दा ठूलो हुन्छ
आफ्नो मातृभूमि
बुझिराख सम्झिराख
आजैदेखि तिमी।

शिक्षण निर्देशन :
-बालगीत शिक्षण गर्दा सुरुमा पाठमा दिइएको चित्रका बारेमा छलफल गराउनुहोस् । त्यसपछि दिइएको बालगीत गाएर सुनाउनुहोस् । विद्यार्थीलाई पहिले समूहमा र पछि एक्लाएक्लै गाउन लगाउनुहोस् ।
-विद्यार्थीलाई बालगीत गाउन लगाउँदा बीचबीचमा 'आज राम्रो पढे के हुन्छ ? तिमी राम्रो भए के हुन्छ ?' भन्ने जस्ता प्रश्न पनि सोध्नुहोस् । 
पाठ २  सिंह र खरायो
पढ:
कुनै ठाउँमा एउटा ठुलो वन थियो । वनमा बाघ, सिंह, भालु, हात्ती, गैंडा, खरायो, जरायो, बाँदर आदि थिए । सिंह चाहिँ वनको राजा थियो । सिंहले मनपरी ढङ्गले वनका जनावर मारेर खान्थ्यो ।
एक दिन सबै जनावर एकै ठाउँमा भेला भए । सिंहको आहारा हुन पालैपालो जाने सल्लाह भयो । यो कुरो जनावरहरूले सिंहलाई पनि भने । सिंह पनि दिनदिनै सिकारको खोजीमा जानु नपर्दा खुसी भयो ।
जनावरहरू आआफ्ना पालामा सिंहको आहारा हुन जान थाले । एक दिन एउटा खरायोको पालो आयो । “मर्नका लागि किन छिटो जाने ?” भनेर खरायो सिंहकहाँ ढिलो गयो ।
अबेरसम्म केही खान नपाउँदा सिंहलाई खुब भोक लागेको थियो । उसलाई जनावरदेखि निकै रिस उठेको थियो । उसले खरायोलाई देख्नासाथ गर्जेर सोध्यो, “किन यति ढिलो आइस् ?'
खरायोले नरम भएर भन्यो, “महाराज ! मलाई हजुर जस्तै सिंहले बाटामा समायो । उसले मलाई खान लागेको थियो। मैले ऊसँग हजुरकहाँ भेट गरेर आउने वाचा गरें । अनि मात्र म यहाँ आउन सकें।"
सिंहले अझै गर्जेर भन्यो, “मेरो राज्यमा अर्को सिंह कसरी आयो ? त्यो कहाँ छ, मलाई देखाइहाल् । म त्यसलाई जिउँदो छोड्दिनँ ।”
खरायोले “जो हुकुम महाराज” भनेर सिंहलाई आफू आएको बाटो लिएर गयो । खरायोले सिंहलाई एउटा इनार देखायो । उसले सिंहलाई भन्यो, “महाराज ! त्यो यही इनारमा लुकेको छ ।” 
सिंहले इनारभित्र हेर्यो । उसले इनारमा अर्को सिंह देख्यो ।
उसलाई त्यो सिंह देखेर रिस उठ्यो । सिंह त्यसलाई मार्न इनारमा हाम फाल्यो । मूर्ख सिंहले आफ्नै छाया पनि चिनेन । ऊ इनारमा डुब्यो ।
जनावरहरूलाई अब सिंहको डर भएन । उनीहरू रमाएर बाँच्न पाउने भए । सबैले खरायोलाई स्याबासी दिए।

शिक्षण निर्देशन :
-कथाका सुरुका पाठहरू शिक्षकले विद्यार्थीलाई हाउभाउसाथ पढेर सुनाउनुहोस् । बिच बिचमा के भयो ? -अब के होला ?' जस्ता प्रश्न सोध्नुहोस् । त्यसपछि विद्यार्थीलाई पढ्न लगाउनुहोस् । उनीहरूले
-पढ्न नसकेका शब्द नमुनाका रूपमा पढेर सुनाउनुहोस् ।


पाठ ३  मौरीको मह
पढ:
मौसमी हेटौँडामा बस्छिन् । वैशाख महिनामा उनी बिरामी परिन् । उनलाई खोकी लागेको थियो। खोकी निको पार्न आमाले औषधी दिनुभयो । औषधी गुलियो थियो । मौसमीलाई औषधीको नाम जान्न मन लाग्यो ।
उनले आमासँग सोधिन्, “आमा, यो के औषधी हो ?"
आमाले भन्नुभयो, “यो मह हो, नानी ।"
उनले फेरि सोधिन्, “यो कसरी बन्छ त ?"
त्यही बेला एउटा मौरी उडेर आयो । आमाले त्यसलाई देखाउँदै भन्नुभयो, “यो मौरी हो । मौरी समूहमा बस्छन् । मौरी बस्ने ठाउँलाई घार भनिन्छ । मौरीहरू घारमा चाका बनाएर बस्छन् । एउटा घारमा धेरै मौरी हुन्छन् । घारमा एउटा नाइके हुन्छ । त्यसलाई रानीमौरी भनिन्छ । मौरीले मह बनाउँछन् । मह उनीहरूको खाना हो ।” 
मौसमीले आमाको कुरा ध्यान दिएर सुनिन् । उनलाई अझै जान्न मन लाग्यो । “आमा, अरू कुरा पनि भन्नुहोस् न ।” मौसमीले खुसी हुँदै भनिन् ।
आमाले मौरीका बारेमा धेरै कुरा भन्नु भयो । मौरीलाई फूलको रस मन पर्छ । उनीहरू फूलमा बस्छन् र रस चुस्छन् ।
मौरीले आफ्नो चाकामा रस जम्मा गर्छन् । एक थोपा मह बनाउन मौरीले धेरै फूलबाट रस ल्याउनुपर्छ । रस बटुल्न मौरीहरू टाढा टाढा पुग्छन् । मह बनाउन उनीहरूले धेरै मिहिनेत गर्छन् । तिमीले खाएको औषधी त्यही मह हो, नानी !

शिक्षण निर्देशन :
-यो पाठ सुरु गर्दा मौरीका बारेमा छलफल गरेर विद्यार्थीलाई पालैपालो पढ्न लगाउनुहोस् । 
-उनीहरूले पढ्न नसकेका कुरा पढेर सुनाउनुहोस् ।
-मौरीका बारेमा प्रश्नोत्तर र छलफल गराएर पाठलाई रोचक बनाउनुहोस् ।
 
पाठ ४  दीपक र प्रहरी दाइ
सुन र तिमी पनि पढ :
एक दिन बुबाले दीपकलाई सहर लानुभयो । सहरमा जात्रा लागेको रहेछ । जात्रा देखाउनेहरूमध्ये कसैले अनुहारमा कालो दलेका थिए । कसैले नक्कली दरीजुंगा लगाएका थिए । कसैले मखुन्डो लगाएका थिए । जात्रा देखेर दीपक रमायो ।
जात्रामा भिड थियो । दीपकले बुबाको हात समाउन बिर्सेछ । दीपक छुट्यो । दीपकले पछाडि हेर्यो । बुबा कता जानुभयो कता ! दीपकले बुबालाई यताउति खोज्यो । उसले बुबालाई भेट्टाउन सकेन । उसलाई आफू हराएको थाहा भयो । अब घर कसरी जाने ? दीपकलाई आपत् पर्यो ।
दीपकले नजिकै चौकीमा प्रहरी देख्यो । उसले आपत् परेका मानिसलाई प्रहरीले सहयोग गर्छन् भन्ने सुनेको थियो । त्यसैले ऊ प्रहरीकहाँ गयो।
दीपक : नमस्कार, प्रहरी दाइ !
प्रहरी : नमस्कार, तिमी को हौ ?
दीपक : मेरो नाम दीपक गुरुङ हो।
प्रहरी : तिम्रो घर कहाँ हो ?
दीपक : मेरो घर पल्लो गाउँमा हो
प्रहरी : यहाँ किन आयौ त ?
दीपक : बुबा भिडमा छुट्नुभयो। त्यसैले खबर गर्न आएको।
प्रहरी : ए ! कहाँ छुट्नुभयो त ? तिम्रा बुबाको नाम के हो ?
दीपक : मेरा बुबाको नाम मेघबहादुर गुरुङ हो । उहाँ यही भिडमा   छुट्नुभयो।
प्रहरी दाइले तुरुन्तै माइकबाट भन्नुभयो, “मेघबहादुर गुरुङ कहाँ हुनुहुन्छ ? तपाईका छोरा दीपक यहाँ छन् । तुरुन्त यहाँ आउनुहोला।" एकै छिनमा बुबा आउनुभयो । बुबालाई देखेर दीपक धेरै खुसी भयो । बुबाले प्रहरीलाई धन्यवाद दिनुभयो । दीपकले पनि प्रहरीलाई धन्यवाद दियो।

शिक्षण निर्देशन :
-यो पाठ सुरु गर्दा विद्यार्थीलाई उनीहरू हाट, बजार, जात्रा, मेला आदि घुम्न गएका छन् कि, सोध्नुहोस् । कोही विद्यार्थीले गएको छु भन्छन् । उनीहरूलाई त्यहाँ के देख्यौ, कोही मानिससँग कुराकानी गयौ कि, केके भनेर कुराकानी गयौ, त्यहाँ हरायौ कि भन्नेजस्ता प्रश्न गर्नुहोस् ।
-छोटो समयको प्रश्नोत्तरपछि 'जात्रामा हराएको केटाका बारेमा थाहा छ' भनेर प्रसङ्ग जोड्नुहोस् र हाउभाउसाथ पाठ वाचन गरेर सुनाउनुहोस् ।
-त्यसपछि विद्यार्थीलाई दीपक र प्रहरीको संवाद अभिनय गराउनुहोस् ।


पाठ ५  भन्डा फरर
             -माधवप्रसाद घिमिरे

शिक्षकले गाएको सुन र गाऊ :
दिउँसो लाग्ने घाम राति लाग्ने जून
एकैचोटि लागे कस्तो हुन्थ्यो भन !
यति कुरा हेर्न कति रहर
नेपालको झन्डा हेर फरर !

दाजु जस्तो घाम बहिनीजस्ती जूज
एकैचोटि हाँसे कस्तो हुन्थ्यो भन !
यति कुरा हेर्न कति रहर
नेपालको झन्डा हेर फरर !

ज्ञान जस्तो घाम गुनजस्ती जून
एकैचोटि पाए कस्तो हुन्थ्यो भन ।
यति कुरा हेर्न कति रहर
नेपालको झन्डा हेर फरर !

शिक्षण निर्देशन:
-यो पाठ शिक्षण गर्दा पाठ एकमा दिएको निर्देशनअनुसार छलफल गराउनुहोस् ।
-बीचबीच 'केले दिउँसो उज्यालो गराउँछ, केले राति उज्यालो गराउँछ' जस्ता प्रश्न सोध्नुहोस् ।
-यो पाठ शिक्षण गर्दा नेपालको झन्डा प्रदर्शन गर्नुहोस् ।


पाठ ६  चलाख फ्याउरो
पढ:
रूखमा एउटा काग बसेको थियो । कागको चुच्चामा एक चोक्टो मासु थियो । एउटा फ्याउरो घुम्दै रूखको फेदमा आयो । फ्याउराले कागका । चुच्चोमा मासुको चोक्टो देख्यो। फ्याउरालाई त्यो मासु खान मन लाग्यो ।
फ्याउरो चलाख थियो । उसले कागलाई फकाउन थाल्यो । उसले भन्यो, “काग भाइ, तिमी धेरै राम्रा छौ । तिम्रो चुच्चो राम्रो छ। पखेटा राम्रा छन् । खुट्टा पनि राम्रा छन् । तिमी उडेर जताततै जान सक्छौ ।”
फ्याउराका कुराले काग मक्ख पर्यो । उसलाई फ्याउराले उल्लु बनाउँदै छ भन्ने थाहै भएन । फ्याउराले फेरि भन्यो, "तर तिमीलाई गीत गाउन आउँदैन ।”
“मलाई गीत गाउन पनि आउँछ” भन्न कागले चुच्चो खोल्यो। चुच्चो खोल्नासाथ मासुको चोक्टो भुइँमा खस्यो।
फ्याउराले मासुको चोक्टो एकै गाँस पार्यो। काग जिल्ल पर्यो।
फ्याउराले हाँस्दै भन्यो, “फेरि पनि मासु ल्याउनू है।"

शिक्षण निर्देशन :
-यो पाठ सुरु गर्दा विद्यार्थीहरूलाई पाठका चित्रबारे छलफल गराएर उनीहरूलाई पालैपालो पढ्न लगाउनुहोस् ।
- उनीहरूले पढ्न नसकेका कुरा पढेर सुनाउनुहोस् ।


पाठ ७  गुनिलो जनावर गाई
पढ:
राधाका घरमा गाई छ । त्यो गाई कालो छ । त्यस गाईको नाम कलौरी हो । कलौरीको एउटा बाछो छ । बाछाको जिउ कतै कालो कतै सेतो छ । त्यसको नाम तिल्के हो। 
कलौरीले घाँस, पराल र कुँडो खान्छ । तिल्के घाँस खान सक्दैन। तिल्के आफ्नै आमाको दूध चुस्छ ।
कलौरीले तिल्केलाई माया गर्छ । कलौरी तिल्केको जिउ चाट्छ । आमाले जिउ चाट्दा तिल्के सन्चो मान्छ । कलौरी गाईले दूध दिन्छ । राधाका बुबाले दूधबाट दही बनाउनुहुन्छ । उहाँले दहीबाट मही र नौनी बनाउनुहुन्छ । राधाका परिवार दूध र दूधबाट बनेका खानेकुरा खान्छन् । गाईको दूध दहीलाई गोरस पनि भनिन्छ । राधाका परिवार गोरस खाएर मोटाघाटा र बलिया भएका छन्। उनीहरू दूध, घिउ बेचेर पैसा पनि कमाउँछन् ।
गाईको गोबर राम्रो मल हो। गोबर मलबाट बोटबिरुवा सप्रन्छन् । राधाको परिवारले खेतबारीमा गोबर हाल्छन् । गोबरले खेतबारी मलिलो भएको छ। त्यहाँ धेरै सागपात र अन्न उब्जन्छ । राधा गोबरले घर पनि लिप्छिन् ।
कलौरीको तिल्के बाछो बढेर गोरु हुन्छ । तिल्केले खेतबारी जोत्छ। कलौरीका गुनैगुन छन्। अरू गाईका पनि यस्तै गुन हुन्छन्।

शिक्षण निर्देशन
-यो पाठ सुरु गर्दा गाईका बारेमा विभिन्न प्रश्न सोधेर छलफल गर्नुहोस् र विद्यार्थीलाई पालैपालो पाठ पढ्न लगाउनुहोस् ।
- उनीहरूले पढ्न नसकेका शब्द पढेर सुनाइदिई सच्याइदिनुहोस् ।


पाठ ८  मामामाइजू
सुन र पढ :
उर्मिला दुई कक्षामा पढ्छिन । उर्मिलाको घर हर्कपुरमा छ । उर्मिलाका बुबाको नाम बिर्खबहादुर हो । उनकी आमाको नाम तीर्थमाया हो। उनका दाजुको नाम उपेन्द्र हो। बिदाको दिन उर्मिला घरको हेरचाह गर्छिन् । उपेन्द्र खर्कमा बाख्रा चराउन सहयोग गर्छन् । बुबाआमा खेतबारीमा काम गर्नुहुन्छ।
शनिबारको दिन थियो । उर्मिला घर कुरेर बसेकी थिइन् । त्यसै दिन उर्मिलाका मामामाइजू आउनुभयो। मामामाइजूलाई देखेर उर्मिला खुसी भइन् ।
उर्मिला : नमस्कार मामा, नमस्कार माइजू !
मामामाइजू : नमस्कार, के छ तिम्रो खबर ?
उर्मिला : रानै छ । हजुरहरूलाई सन्चै छ ?
मामा : सन्चै छ, आमा खोइ त ?
उर्मिला : आमा बारीमा काँक्राफर्सी रोप्दै हुनुहुन्छ ।
       आज आकाशमा कऱ्याङकुरुङ देखिएका थिए नि !
मामा : बुबा कहाँ जानुभयो नि ?
उर्मिला : मार्से खेतमा।
मामा : आमालाई बोलाऊ न त ।
उर्मिला : हवस् । हजुरहरू कुर्सीमा बस्दै गर्नुहोस् है !
उर्मिलाले अम्खोरामा पानी ल्याएर मामामाइजूलाई दिइन् । उनले आमालाई बोलाइन् । आमा र मामामाइजूले कुरा गर्नुभयो। केही बेरमा खुट्टो खोच्याउँदै बुबा पनि आउनुभयो।
“बुबा के भयो ?” उर्मिलाले सोधिन् ।
“बाटामा चिप्लेर लडें । खुट्टो मर्किएछ ।”
मामाले बुबाको खुट्टो हेर्नुभयो । उहाँले औषधी पनि बनाउनुभयो । उहाँले बुबाको खुट्टामा औषधी लगाएर काम्रो बाँधिदिनुभयो।

शिक्षण निर्देशन :
यो पाठ सुरु गर्दा ‘आमाका दाजुभाइलाई के भनिन्छ ? तिमी मामाघर जान्छौ ? मामामाइजू तिम्रा घरमा
आउनुहुन्छ ?' जस्ता प्रश्न सोध्नुहोस् र हाउभाउसाथ पाठ वाचन गरेर सुनाउनुहोस् ।


पाठ ९  पुस्तक
            -रामबाबु सुवेदी
शिक्षकले गाएको सुन र गाऊ :

पुस्तकका पानामा
अक्षरका दाना छन्
दाना ठूलासाना छन्
तिनैमा छ मेरो मन ।

पुस्तकका गातामा
भित्र पातपातामा
चित्र थरीथरीका
चिरिबिरी चरीका

कतै मीठा कविता
कतै मीठा कहानी
पढ्ने लेख्ने मान्छेले
पाउँछ राम्रो बिहानी

अक्षर टिपी खाऊँ कि
माला उनी लाऊँ कि 
पुस्तक तँलाई पढेर
संसार घुम्न जाऊँ कि।


पाठ १०  मान्छेको बुद्धि
चित्र हेरेर पढ:
एउटा किसान गोरु पिट्दै हलो जोतिरहेको थियो । त्यो कुरा बाघले देख्यो । एकछिनपछि किसान थकाइ मार्न बस्यो । त्यही बेला बाघ गोरुनजिक आयो।
  ए साथी हो, तिमीहरू त्यस मानिसभन्दा ठुला छौ । बलिया पनि छौ । उसको कुटाइ खाई खाई किन जोत्छौ ?
  मानिस हामीभन्दा सानो भएर के गर्ने ? उसको बुद्धि ठुलो छ।।त्यसैले हामी उसलाई जित्न सक्तैनौँ।
  के हो त्यो बुद्धि भनेको ?
  जाऊ, त्यही मानिससँग सोध न ।
बाघ किसानकहाँ गयो।
  तिमीसँग बुद्धि छ रे ! के हो यो बुद्धि भनेको ?
  बुद्धि हेर्ने  हो तिमी ?
  हो, कस्तो हुन्छ बुद्धि, मलाई देखाइदेऊ न।
  ओहो ! मेरो बुद्धि मैले घरमै छोडेर आएँछु। आज तिमी आउने थाहा नै भएन। नत्र बुद्वि बोकेर आउँथें ।
  अहिले घर गएर ल्याउन मिल्दैन?
  मिल्न त मिल्छ, तर मलाई एउटा डर छ। म घर गएँ भने तिमीले मेरा गोरु खान्छौ।
  मेरो कुरा विश्वास गर । म तिम्रा गोरु खान्नँ, सत्ते ! 
  तिमीले वाचा गर्दैमा म कहाँ पत्याउँछु र !
  तिमी जे भन्छौ, म मान्न तयार छु।
  त्यसो भए म तिमीलाई रुखमा | बाँधेर जान्छु। अनि मात्र तिमी मेरा गोरु खान सक्तैनौ।
बाघले मानिसको कुरा मान्यो । मानिसले बाघलाई रुखमा कसेर बाँध्यो। ऊ बाघतिर नहेरी आफ्नो काम गर्न थाल्यो । अब बाघलाई कसरी उम्कने भन्ने समस्या पर्यो ।
  मान्छे त साच्चै बुद्धिमान्  हुँदो रहेछ !
  देखिस् त, मानिसको बुद्धि कस्तो रहेछ ?

शिक्षण निर्देशन :
चित्रकथा सुरु गर्दा विद्यार्थीलाई 'चित्रमा के के छन्, कसले के गर्यो' भन्ने बारेमा छलफल गराएर उनीहरूलाई नै पढ्न लगाउनुहोस् र आफूले त्रुटि सच्याइदिनुहोस् ।


पाठ ११  नाच्यो जुरेली
शिक्षकले गाएको सुन र गाऊ :       
  -कृष्णप्रसाद पराजुली

आयो जुरेली, नाच्यो जुरेली
जुरेलीले झिम्क्याएको हेरूँ परेली 

उसको राम्रो गुँड छ ।
वनको झाङमा
लुगा उसको पखेटा
आफ्नै आङमा

आयो जुरेली, नाच्यो जुरेली
जुरेलीले झिम्क्याएको हेरूँ परेली

वनकै फूलपात छ
उसको गहना
लाउनु खानुभन्दा अर्को
छैन चाहना

आयो जुरेली, नाच्यो जुरेली
जुरेलीले झिम्क्याएको हेरूँ परेली


पाठ १२  स्यालको जुक्ती
पढ:
वनमा एउटा गुफा थियो । त्यस गुफामा एउटा स्याल बस्थ्यो । स्याल बिहानै खानेकुरा खोज्न जान्थ्यो । बेलुका गुफामा फर्केर आउँथ्यो।
 वनमा एउटा बुढो बाघ पनि बस्थ्यो । बाघ दौडन सक्तैनथ्यो। त्यसैले बाघले सिकार पाउँदैनथ्यो । बाघले गुफामा स्याल बस्छ भन्ने थाहा पायो ।
एक दिन स्याल खानेकुरा खोज्न गएको थियो । बुढो बाघ गुफामा पस्यो र लुकेर बस्यो । बाघले स्याल आएपछि मारेर खाने दाउ गयो।
साँझमा स्याल गुफामा फर्कियो । स्यालले गुफाबाहिर बाघको पन्जाको छाप देख्यो । स्यालले पन्जाको छाप नियालेर हेर्यो । त्यसले बाघ बाहिर निस्केको पन्जाको छाप देखेन । स्यालले गुफाभित्र बाघ बसेको छ भन्ने अड्कल गर्यो ।
स्याल बाठो थियो । त्यसले गुफाभित्र बाघ छ कि छैन, पक्का गर्ने विचार गर्यो । स्यालले जुक्ति लगायो । उसले बाहिरबाट धेरै पटक सोध्यो, “ए, गुफा ! म भित्र आऊँ ?"
बाघले ठान्यो, “गुफाले आऊ भनेपछि मात्र स्यालभित्र आउने रहेछ ।”
बाघलाई धेरै भोक लागेको थियो । बाघले मनमनै सोच्यो, "गुफाले कुन बेला आऊ भन्ने हो । मैले नै आऊ भनिदिए स्याल चाँडै आउला कि !"
बाघले मायालु स्वरमा भन्यो, “आऊ स्याल, आऊ ।”
स्याललाई गुफाभित्र बाघ छ भन्ने कुरा पक्का भयो । स्याल त्यहाँबाट तुरुन्तै भाग्यो । स्यालले आफ्नो ज्यान जोगायो।

पाठ  १३ तेथलीको गुँड
पढ:
मेरो नाम मुनियाँ हो । मेरो घर लखनपुरमा छ । हाम्रो गाउँमा धेरै थरीका चराहरू छन् । हाम्रो गाउँमा काग, जुरेली, ढुकुर, लाटोकोसेरो, चिबे छन् । यहाँ भँगेरा, सारौं, गौँथली, कुखुरा र परेवा पनि छन् । मलाई चराचुरुङ्गी मन पर्छ । चराहरूले पनि घर बनाउँछन् । चराका घरलाई गुँड भनिन्छ ।
चराका गुँड पनि थरीथरीका हुन्छन् । कागले झिँजा जम्मा गरेर रुखको हाँगामा गुँड बनाउँछ । लाटोकोसेराले रुखका टोड्कामा गुँड बनाउँछ । भँगेराले घरका खटप्वालमा गुँड बनाउँछ । परेवाले घरका खापा र कुनामा गुँड बनाउँछ । गौँथलीले घरको दलिनको छेउछाउमा गुँड बनाउँछ । गौथलीको गुँड अरू चराको गुँडभन्दा फरक हुन्छ ।
गौँथलीले हिलो माटाले गुँड बनाउँछ । यसले कुवा, धारो भएका ठाउँबाट चुच्चामा माटो ल्याउँछ । गौँथलीले एक पटकमा एउटा केराउको दानाजति माटो ल्याउँछ । गौँथलीले धेरै दिनसम्म दिनभरि माटो ओसार्छ । दस पन्ध्र दिनपछि मात्र गुँड तयार हुन्छ । कहिलेकाहीँ बिचैमा गुँड भत्किन्छ । गुँड भत्किँदा गौँथलीले दोहोयाएर माटो ओसार्नुपर्छ । गुँड तयार गर्दा गौँथलीले धेरै मिहिनेत गर्छ ।
माटाले बनेको गुँडभित्र गौँथलीले सुकेका झारपात पनि जम्मा गर्छ । गौँथलीको गुँड न्यानो हुन्छ । गुँडले गौँथलीलाई घाम, पानी, हावा, हुरीबाट बचाउँछ । यसले सर्प, चिल, कागजस्ता शत्रुबाट पनि बचाउँछ ।

पाठ १४  लाक्पा र पासाङ
पढ:
लाक्पा र पासाङ दाजुभाइ हुन् । उनीहरूको गाउँमा शनिबार हाट लाग्छ । एक दिन शनिबार लाक्पा र पासाङ हाट जाने भए । बुबाले उनीहरूलाई दस रुपियाँ हाट खर्च दिनुभयो ।
दस रुपियाँले के किन्ने भनेर लाक्पा र पासाङको कुराकानी भयो । पासाङलाई चकलेट किन्न मन लागेको थियो।
पासाङ : दाइ, बुबाले दिएको पैसाले चकलेट किनौं, है ?
लाक्पा : किन चकलेट किन्ने ?
पासाङ : चकलेट गुलियो हुन्छ । चकलेट बोकेर हिँड्न पनि सजिलो हुन्छ   ।  
       चकलेटको खोल पनि राम्रो हुन्छ।
लाक्पा : तँ सधैं चकलेट खान्छस् । चकलेटको गुलियोले दाँत सड्छ ।
पासाङ : दाँत सड्यो भने के हुन्छ ?
लाक्पा : दाँत सड्यो भने दुख्छ । खानेकुरा खान अप्ठेरो हुन्छ ।
पासाङ : के किन्ने त ?
लाक्पा : बदाम किनौं न ।
पासाङ : बदाम चाहिँ किन किन्नु ?
लाक्पा : बदाम मिठो हुन्छ । बदाम खाएर अघाइन्छ । शरीरमा बल आउँछ ।
पासाङ : अघाउन त होटलमा पाइने खानेकुरा खाए भइहाल्यो नि ।
लाक्पा : होटलको खानेकुरा सफा हुनुपर्छ । झिंगा बसेको खाना खानुहुँदैन ।
पासाङ : बदाम सफा हुन्छ त ? 
लाक्पा : बदामको बोक्रा खाने हैन । बोक्राभित्रको दाना फोहोर हुँदैन ।
पासाङ : त्यसो भए बदाम किनौँ न त ।
लाक्पा र पासाङ बदाम किन्छन् । आआफ्नो खल्तीमा बदाम राख्छन् । उनीहरू बदाम खाँदै घर फर्कन्छन्। 
पाठ १५ के कहाँ बस्छ ?
शिक्षकले गाएको सुन र गाऊ : दैवज्ञराज न्यौपाने
मौरी बस्ने ठाउँ के हो?
हात्ती बस्छ कहाँ ?
घोडा बस्ने ठाउँ के हो ?
गाई बस्छ कहाँ ?
बाखा बस्छन् कुन ठाउँमा
भेडा बस्छन् कहाँ ?
सिंह राजा बस्छन् कहाँ ?
माछा बस्छन् कहाँ ?
मौरी बस्ने घार हो।
हात्ती हात्तीसार ।
घोडा बस्ने तबेला त
गोठ गाईको घर
भेडा बस्ने भेडीचोक
बाखा बस्ने खोर
गुफाभित्र सिंह बस्छ
माछा बस्ने कुर


पाठ  १६ फेरि मुसो भएस्
पढ:
एक जना ऋषि थिए। उनले एउटा मुसाको बच्चो भेट्टाए । उनलाई मुसाको बच्चाको माया लाग्यो। उनले त्यसलाई कुटीमा ल्याएर पाले।
मुसाको बच्चो बढेर ठुलो भयो । त्यसलाई ऋषिले जे चाहे त्यही बनाउन सक्छन् भन्ने थाहा भयो। मुसालाई बिरालादेखि डर लाग्थ्यो । मुसाले ऋषिलाई भन्यो, “गुरु, मलाई बिरालादेखि डर लाग्छ । मलाई बिरालो बनाइदिनुहोस् न ।”
ऋषिले हात उठाएर 'बिरालो भएस्' भने । मुसो त बिरालो भयो । त्यस बिरालालाई कुकुरको डर लाग्थ्यो । बिरालाले ऋषिलाई भन्यो, “गुरु, मलाई कुकुरदेखि डर लाग्छ । मलाई कुकुर बनाइदिनुहोस् न ।”
ऋषिले हात उठाएर ‘कुकुर भएस्' भने । बिरालो कुकुर भयो । अब त्यस कुकुरलाई बाघ हुन मन लाग्यो । त्यस कुकुरले ऋषिलाई भन्यो, “गुरु, मलाई बाघदेखि डर लाग्छ । मलाई बाघ बनाइदिनुहोस् न ।”
ऋषिले पहिले जस्तै हात उठाएर 'बाघ भएस्' भने । कुकुर त बाघ पोभयो।अब त्यस बाघलेङुर्र . . गरेर ऋषिलाई झम्टन लाग्यो । ऋषिले हत्तपत्त 'मुसो भएस्' भने । बाघ मुसो भएर भुइँमा कुद्न थाल्यो ।
मुसाले अब ऋषिसँग केही पनि माग्ने आँट गरेन । 
पाठ १७ लुम्बिनी
पढ:
हाम्रो देशमा लुम्बिनी भन्ने ठाउँ छ । लुम्बिनी रुपन्देही जिल्लामा पर्छ ।त्यहाँ टाढा टाढाबाट मानिसहरू आउँछन् । त्यहाँ विदेशीहरू पनि आउँछन् । लुम्बिनीलाई मानिसले किन मन पराएका होलान् ?
यो भगवान् बुद्ध जन्मेको ठाउँ हो । लुम्बिनी भैरहवा बजारभन्दा पश्चिममा छ । लुम्बिनीमा मोटर जान्छ । भैरहवाबाट बस चढेपछि आधा घण्टामा लुम्बिनी पुगिन्छ ।
भगवान् बुद्धकी आमाको नाम मायादेवी हो । मायादेवी माइत जाँदा लुम्बिनीमा पुगेकी थिइन् । त्यही भगवान् बुद्ध जन्मिएका हुन् ।
भगवान् बुद्ध जन्मेका ठाउँमा मायादेवीको मन्दिर छ । मन्दिर भित्र मायादेवी र बुद्ध सानो छंदाको मूर्ति छ । मायादेवीको मन्दिरको दक्षिणमा सानो पोखरी छ । त्यसभन्दा दक्षिणमा पिपलको ठुलो रुख छ । मन्दिरको पश्चिममा ढुङ्गाको चिल्लो खम्बा छ । यसलाई अशोक स्तम्भ भन्छन् ।
मायादेवीको मन्दिरभन्दा उत्तरतिर अरू धेरै मन्दिर छन् । ती मन्दिर विभिन्न देशले बनाएका हुन् । त्यहाँ नेपाल, बर्मा र थाइल्यान्डले बनाएका मन्दिरहरू छन् । त्यहाँ चीन, जापान, जर्मनी आदि देशले बनाएका मन्दिरहरू पनि छन् । लुम्बिनीलाई मन्दिर र चैत्यले ढाकेको छ । मन्दिर र चैत्य सुन्दर देखिन्छन् । लुम्बिनीमा घुम्दा आनन्द आउँछ ।

पाठ  १८  हाम्रो देश नेपाल
शिक्षकले गाएको सुन र गाऊ:
उत्तरतिर अग्ला हिमाल सधैं हिउँ पर्छ
हिउँ पग्ली नदीनाला झर्ना बनी बग्छ

डाँफे भई मलाई पनि उड्न मन लाग्छ
सगरमाथा शिखरमा चढ्न मन लाग्छ

दक्षिणमा तराई छ समथर गाउँ
धान, गहुँ धेरै फल्ने कस्तो राम्रो ठाउँ

तराईका बगैंचामा आँप, लिची, कटहर
त्यो ठाउँमा जान मलाई लाग्यो रहर

हिमाल र तराईका बिच भागमा पर्ने
डाँडापाखा हरियाली झर्ना पनि झर्ने

लालीगुरास फुलेपछि ढकमक्क हुने
पहाडमा बस्दा मेरो मनै रमाउने ।


पाठ  १९  टिल्लीले धेरै मानिस बचाइन्
दुई हजार एकसट्ठी साल, पुस एघार गतेको दिन थियो । त्यस दिन समुद्रबाट ठुलो छाल आयो । त्यस छालबाट झन्डै तीन लाखभन्दा बढी मानिस मरे । टिल्ली स्मिथले सय जनाभन्दा बढीको ज्यान बचाइन् । उनी दस वर्षकी केटी थिइन् ।
टिल्ली बेलायत भन्ने देशकी केटी हुन् । उनी आमासँग थाइल्यान्ड भन्ने देश घुम्न गएकी थिइन् । उनीहरू त्यहाँको फुकेट भन्ने ठाउँको होटलमा बसेका थिए । 
पुस एघार गते बिहानको बेला थियो । टिल्ली समुद्रको किनारमा घुम्दै थिइन् । त्यसैबेला इन्डोनेसिया भन्ने देशको समुद्रमा ठुलो भुइँचालो गयो । भुइँचालाले समुद्रको पानी बेसरी हल्लायो । समुद्रबाट सानो छाल आएर फर्कियो । त्यस छालले पाखामा माछा छोड्यो । माछाहरू बालुवामा उफ्रिए ।
छालमा आएका माछा छाल फर्कंदा फर्कन्थे । त्यस दिन फर्केनन् । टिल्लीले माछा किन फर्केनन् भनेर विचार गरिन् । उनलाई आफूले पढेका कुराको सम्झना भयो । उनलाई ठुलो छाल आउनुअघि सानो छाल आउने कुरा सम्झना भयो। सानो छालमा आएका माछा पाखामै रहने कुरा पनि सम्झना भयो । उनले त्यहाँ सुनामी नामको ठुलो छाल आउँदै छ भन्ने बुझिन् । 
टिल्लीले तुरुन्तै यो कुरो आमालाई भनिन् । उनले सुनामी छालले ठुलो विनाश गर्छ भनेर पनि बताइन् । त्यहाँ भएका सबै मानिसले टिल्लीको कुरा सुने । सबैले टिल्लीको कुरा पत्याए । होटलमा भएका सबै मानिसले होटल छोडे । उनीहरू अग्लो ठाउँमा गए । केही बेरमै डरलाग्दो सुनामी छाल आयो । पानीले होटल डुबायो । मानिसलाई भने केही भएन ।


